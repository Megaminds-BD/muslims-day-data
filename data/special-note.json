[
  {
    "title": "সকল জেলার জন্য ইসলামিক ফাউন্ডেশনের সময় দেখানো হচ্ছে না কেন?",
    "subtitle": "টেকনিক্যাল জটিলতার জন্য ঢাকা ব্যতীত অন্যান্য জেলার সময় ইসলামিক ফাউন্ডেশন অনুযায়ী দেখানো যাচ্ছে না",
    "body": "২০২১ সালের রমজান পর্যন্ত ইসলামিক ফাউন্ডেশন কেন্দ্রীয় ভাবে সারা দেশের সাহরি-ইফতারের ক্যালেন্ডার প্রকাশ করত। তখন ঢাকা জেলার জন্য প্রযোজ্য রমজান মাসের একটি ক্যালেন্ডার তারা প্রকাশ করত। সেখানে উল্লেখ থাকত যে, অন্যান্য জেলার ক্ষেত্রে ঢাকা জেলার সাথে সাহরি-ইফতারে কয় মিনিট যোগ বিয়োগ করতে হবে। তখন আমরা অ্যাপের মাঝে ঢাকা জেলার সময় ইনপুট দিতাম। আর অন্যান্য জেলার ক্ষেত্রে ঢাকা জেলার সাথে সময় যোগ-বিয়োগ করে ইসলামিক ফাউন্ডেশন অনুযায়ী সময় দেখাতাম।\n\nকিন্তু ২০২২ সালের রমজান থেকে ইসলামিক ফাউন্ডেশন এই পদ্ধতিটিতে পরিবর্তন এনেছে। তারা এখন প্রতিটি জেলার জন্য স্বতন্ত্র সাহরি ইফতারের সময় প্রকাশ করে। যা কেন্দ্রীয় ভাবে প্রকাশিত হয় না। বরং ইসলামিক ফাউন্ডেশনের প্রতিটি জেলার কার্যালয় থেকে প্রকাশিত হয়। আর প্রতিটি জেলার এই সময়গুলো সরাসরি ঢাকা জেলার সাথে সমান হারে যোগ-বিয়োগ করে বের করা নাও হতে পারে। আর আমাদের পক্ষে আপাতত এটা সম্ভব নয় যে, ৬৪ টি জেলার ইসলামিক ফাউন্ডেশন থেকে আলাদা ভাবে রমজানের সময়সূচী সংগ্রহ করে সেগুলোকে আলাদা আলাদা ভাবে অ্যাপে ইনপুট দেয়া। এটা খুবই সময়সাপেক্ষ এবং জটিল কাজ।\n\nতাই আমরা ঢাকা ব্যতীত অন্যান্য জেলার সাহরি-ইফতারের সময়সূচী ইসলামিক ফাউন্ডেশনের ক্যালেন্ডার অনুযায়ী দেখাতে পারছি না। সারা বছর যেভাবে আমরা সূর্যের অবস্থানের উপর ভিত্তি করে সাহরি-ইফতার ও নামাজের সময় দেখাই। সেই স্ট্যান্ডার্ড পদ্ধতিতেই অন্যান্য জেলার সময় দেখানো হচ্ছে। যা ইসলামিক ফাউন্ডেশনের জেলা ভিত্তিক ক্যালেন্ডারের সাথে ২-১ মিনিট এদিক-ওদিক হতে পারে।\n\nআপনি যদি অ্যাপের সেটিংস থেকে GPS বা জেলা সিলেক্ট করেন। আর ডিফল্ট সেটিংস অনুযায়ী সাহরি-ইফতারের সময়ের সাথে ৩ মিনিট সতর্কতামূলক সময় যোগ করে রাখেন। তাহলে ইনশাআল্লাহ আপনি সঠিক সময়েই সাহরি-ইফতার করতে পারবেন বলে আমরা বিশ্বাস করি। কিন্তু যদি আপনি শুধু ইসলামিক ফাউন্ডেশনকেই ফলো করতে চান, সেক্ষেত্রে আপনার জেলার ইসলামিক ফাউন্ডেশন থেকে প্রকাশিত ক্যালেন্ডারটি আলাদা ভাবে ব্যবহার করতে পারেন।"
  },
  {
    "title": "কিভাবে রামাদান মাসে ইসলামিক ফাউন্ডেশনের ক্যালেন্ডার অনুযায়ী সময় দেখব?",
    "subtitle": "ইসলামিক ফাউন্ডেশনের ক্যালেন্ডার শুধুমাত্র ঢাকা জেলার ক্ষেত্রে প্রযোজ্য",
    "body": "মুসলিমস ডে অ্যাপ থেকে শুধুমাত্র বাংলাদেশের ঢাকা জেলার জন্য ইসলামিক ফাউন্ডেশনের সাহরি ইফতারের ক্যালেন্ডার অনুযায়ী সময় দেখা যাবে।\n\nআপনি যদি ঢাকা জেলার জন্য ইসলামিক ফাউন্ডেশনের থেকে প্রকাশিত সাহরি-ইফতারের সময়সূচী অনুসরণ করতে চান। তাহলে প্রথমে সেটিংস পেজ থেকে মাজহাব হিসাবে \"হানাফী\" মাজহাব সিলেক্ট করুন। এরপর লোকেশন সেটিংস থেকে \"ঢাকা\" জেলা সিলেক্ট করুন। জিপিএস সিলেক্ট করলে ইসলামিক ফাউন্ডেশনের অপশন দেখাবে না। কারণ ইসলামিক ফাউন্ডেশন জেলা ভিত্তিক সময় দেখিয়ে থাকে। আপনি যখন জিপিএস ব্যবহার করবেন তখন জেলা ভিত্তিক নয়, বরং আপনি আপনার বাড়িতে যেখানে অবস্থান করছেন সেই স্থানের জন্য সাহরি-ইফতার ও সালাতের সময় সূচী দেখিয়ে থাকে।\n\nতাই ইসলামিক ফাউন্ডেশনের সময় দেখতে চাইলে প্রথমে ঢাকা জেলা সিলেক্ট করুন। এরপর সেটিংস পেজে গিয়ে \"সাহরি ও ইফতারের সময় কিভাবে নির্ধারন করতে চান?\" এই অংশের দ্বিতীয় অপশন \"মূল সময়ের সাথে সতর্কতামূলক সময় বিয়োগ ও যোগ করতে চাই\" সিলেক্ট করুন। ইসলামিক ফাউন্ডেশন মূল সময়ের সাথে ৩ মিনিট সতর্কতার জন্য বিয়োগ ও যোগ করে থাকে। এজন্য আপনাকে এটি সেট করতে হচ্ছে। আপনি যদি জেলা সিলেক্ট না করে GPS সিলেক্ট করেন তাহলে এই অপশনটি সেটিংসে দেখতে পাবেন না।\n\nআপনি যদি অ্যাপটি ইন্সটল করে জেলা সিলেক্ট করার পর সেটিংসে কোনো কিছু পরিবর্তন না করেন। তাহলে এমনিতেই রমজান মাসে ঢাকা জেলায় ইসলামিক ফাউন্ডেশনের সময় দেখাবে। এটা ডিফল্ট সেটিংস। এই সেটিংসের ফলে আপনি ঢাকা জেলার জন্য রমজান মাসে ইসলামিক ফাউন্ডেশনের সময় দেখতে পাবেন।\n\nতাই আপনি কোনো কারণে সেটিংস পরিবর্তন করে থাকলে একটা শর্টকাট সিস্টেম হতে পারে এরকমঃ\nসেটিংস পেজে গিয়ে ডানপাশের উপরে থাকা \"রিসেট\" আইকনে ক্লিক করে আপনার অ্যাপের সেটিংসটি রিসেট করে নিন। এরপর লোকেশন সেটিংসে গিয়ে ঢাকা জেলা সিলেক্ট করুন। ব্যস হয়ে যাবে!"
  },
  {
    "title": "ইসলামিক ফাউন্ডেশনের সময়ের সাথে অ্যাপে দেখানো সময়ের মধ্যে কোনো পার্থক্য আছে কি?",
    "subtitle": "",
    "body": "হ্যাঁ, ইসলামিক ফাউন্ডেশনের সাথে আমাদের অ্যাপে দেখানো সময়ের মাঝে কোথাও ২-১ মিনিটের পার্থক্য দেখা যেতে পারে। \n\nআপনি যদি ঢাকার সময় অনুযায়ী ইফতারের অর্থাৎ সূর্যাস্তের সময় জানতে চান তাহলে একটা জিনিস চিন্তা করেন। সাভারও ঢাকা জেলায় পড়ে, ডেমরাও ঢাকা জেলায় পড়ে। দুই জায়গার মধ্যে ৩০-৪০ কিলোমিটারের পার্থক্য। ইসলামিক ফাউন্ডেশন তাদের সময়ের সাথে সতর্কতামূলক কিছু সময় যোগ-বিয়োগ করে থাকে এই পার্থক্যের কারণে।\n\nকিন্তু আপনি যদি আমাদের অ্যাপের GPS system টা ব্যবহার করেন, তাহলে আপনি পৃথিবীর যেখানেই থাকুন না কেন। এক্সাক্ট ঐ স্থানের জন্যেই আপনাকে সময় দেখানো হবে। যেহেতু আমরা সেকেন্ড সহ নামাজের সময় দেখাই না। সেক্ষেত্রে হয়ত অনেক সময় পার্থক্যটা আপনি বুঝতে পারবেন না। তাই আপনি আল্লাহর উপর ভরসা করে আমাদের অ্যাপের সময় অনুসরণ করতে পারেন। ইনশাআল্লাহ আপনি সঠিক সময়ই পাবেন।\n\nএরপরেও বাংলাদেশের ঢাকা জেলার জন্য রমজান মাসের আমরা একটা অপশন রেখেছি। আপনি চাইলে ঢাকা জেলার জন্য রমজান মাসে ইসলামিক ফাউন্ডেশনের দেয়া সময় অনুযায়ী সাহরি ও ইফতারের সময় দেখতে পাবেন। সেটিংসে দেখবেন ঢাকা জেলা সিলেক্ট করা থাকলে, অটোমেটিক্যাল্যি রমজান মাসে ইসলামিক ফাউন্ডেশনের সময় দেখানোর অপশন সেট করা আছে। তাই আপনি যদি রমজান মাসে ইসলামিক ফাউন্ডেশনের সময় অনুযায়ীই সাহরি-ইফতার করতে চান, সেটাও করতে পারবেন।\n\nকিছু টেকনিক্যাল জটিলতার কারণে সকল জেলার জন্য ইসলামিক ফাউন্ডেশনের সময় দেখানো আমাদের পক্ষে সম্ভব হচ্ছে না। ভিন্ন পোস্টে সে ব্যাপারে বিস্তারিত বলা হয়েছে।"
  },
  {
    "title": "ইফতারের সময়ে সূর্যাস্তের সাথে সতর্কতামূলক সময় যোগ করার অপশন কেন দেয়া হয়েছে?",
    "subtitle": "",
    "body": "আমাদের অ্যাপে সূর্যাস্তের সাথে সতর্কতামূলক সময় যোগ করে ইফতারের সময় দেখার অপশন যেমন রয়েছে। পাশাপাশি সূর্যাস্তের সাথে সাথে ইফতারের সময় দেখার অপশনও রয়েছে। যাদের যেই অপশনটা উত্তম মনে হয় সেটি ব্যবহার করতে পারেন। তবে সতর্কতামূলক সময় যোগ করার অপশনটি ব্যবহার করাই আমাদের হিসেবে উত্তম। কারণ ‌:\n\nপ্রথমতঃ সূর্যাস্তের “approximate” (আনুমানিক) সময়ের সাথে ৩ মিনিট সতর্কতামূলক সময় যোগ করার ব্যাপারে দেশের হানাফী মাজহাবের আলেমদের মত রয়েছে। ইসলামিক ফাউন্ডেশনের ক্যালেন্ডারেও সতর্কতামূলক তিন মিনিট সময় যোগ করা হয়।\n\nদ্বিতীয়ত, আবহাওয়া অফিস, গুগল বা কোনো অ্যাপ সূর্যাস্তের সময় হিসাবে যে সময় দেখায় তা সত্যিকার অর্থেই এক্সাক্ট সময় নয়। এজন্য আমরা সূর্যাস্তের সময়কে approximate বা আনুমানিক বলেছি। এখানে কিছু সেকেন্ডের বা মিনিটের হেরফের থাকতে পারে। যেমন, আবহাওয়া অফিস থেকে বা গুগলে সার্চ করলে যদি ঢাকার সূর্যাস্তের সময় পাওয়া যায় ৬ঃ২৩ মিনিট, এর মানে এই নয় যে ৬ টা বেজে ২৩ মিনিট সূর্য টুপ করে ডুবে গেল। যেভাবে সুইচ টিপে লাইট বন্ধ করা হয়। বরং এমনটা হওয়ার সম্ভাবনাও রয়েছে যে প্রকৃত সূর্যাস্ত হয়েছে ৬টা ২৩ মিনিট ২৫ সেকেন্ড ৫০০ মিলি সেকেন্ডে। ২৫ সেকেন্ড ৫০০ মিলিসেকেন্ড সাধারনত ignorable. তাই এটাকে রাউন্ড ভ্যালু করে ৬ঃ২৩ এ সূর্যাস্ত দেখানো হয়।\n\nপ্রশ্ন হচ্ছেঃ একজন রোজাদারের জন্যও কি ২৫ সেকেন্ড সময় ignorable? অবশ্যই নয়! ২৫ সেকেন্ড আগে ইফতার করলে আপনার রোজাই হবে না!\n\nতৃতীয়ত, আবহাওয়া অফিস থেকে জেলাভিত্তিক সূর্যাস্তের সময় জানা যায়। সে সময়টা জেলার কেন্দ্র বিন্দু থেকে সূর্যাস্তের সময়। কোনো একটা স্থান থেকে প্রতি কিলোমিটার দূরত্ব অতিক্রম করার সাথে সাথে সূর্যাস্তের সময়ের পার্থক্য হতে পারে আড়াই সেকেন্ড। এভাবে আপনার বাড়ি, জেলা শহর থেকে অনেক দূরে হলে। জেলার সূর্যাস্তের সময়ের সাথে আপনার বাড়ির সূর্যাস্তের সময়ে পার্থক্য হতে পারে।\n\nএজন্য কোনো অ্যাপে দেখানো সূর্যাস্তের সময়ের সাথে সাথে ইফতার করতে আমরা নিরুৎসাহিত করি। আমরা বলি অন্তত ২ মিনিট বা ১ মিনিট সতর্কতামূলক সময় যোগ করে এরপর ইফতার করতে।\n\nচতুর্থত, সূর্যাস্ত হিসাব করা হয় সমতলের সাপেক্ষে। অর্থাৎ সমতল ভূমিতে দাঁড়িয়ে সূর্যাস্ত হওয়ার সময় হিসাব করা হয়। এখন আপনি যদি ২০ তলা বিল্ডিংয়ের উপরে বসে ইফতার করেন তাহলে কি একই সময়ে ইফতার করবেন? অথবা কয়েক তলা মাটির নিচের আন্ডার গ্রাউন্ডে বসে ইফতার করার সময়ও কি একই সময়ে ইফতার করবেন? সমতল থেকে যখন দেখা যাবে সূর্য অস্ত গিয়েছে, বিল্ডিংয়ের উপর থেকে তখনও সূর্য দেখা যেতে পারে। আন্ডারগ্রাউন্ডের হিসাবও অন্যরকম হতে পারে!\n\nতাহলে আপনি সূর্যাস্তের সাথে সাথে ইফতারের বিষয়টা কিভাবে নিশ্চিত করবেন?\n\nএসকল বাস্তবিক এবং বৈজ্ঞানিক কারণেই আলেমগণ সূর্যাস্তের যে সময় আবহাওয়া অফিস থেকে পাওয়া যায় তার সাথে সতর্কতার জন্য ৩ মিনিট সময় যোগ করার পরামর্শ দেন। যেন আপনি জেলা শহর থেকে অনেক দূরে থাকলে, কিংবা অনেক উচু বিল্ডিংয়ে অবস্থান করলেও সকল ক্ষেত্রেই ইফতারটা সূর্যাস্তের পরেই হয়।\n\n[এসকল বিষয়গুলো বিবেচনায় আনা ছাড়াই যারা বলেন, সতর্কতার জন্য সূর্যাস্তের সময়ের ২ মিনিট পর ইফতার করলে সেটা ইহুদি খৃষ্টানদের অনুসরন করা হবে, তাদের এই কথাকে আমরা বিনয়ের সাথে প্রত্যাখ্যান করছি।]",
    "reference_urls": [
      {
        "text": "ইফতারে সতর্কতামূলক সময়ঃ কিছু জিজ্ঞাসা",
        "url": "https://www.facebook.com/groups/muslimsday/posts/1096265120881562/"
      }
    ]
  },
  {
    "title": "আপনার এলাকার মসজিদের ক্যালেন্ডারের সাথে অ্যাপের সময়ে অমিল থাকার কারণ",
    "subtitle": "হিসাবের সূক্ষ্ম পার্থক্যের কারণে সময়ের পার্থক্য হতে পারে",
    "body": "আপনার এলাকার ক্যালেন্ডারটি হয়ত অনেক আগের করা (যেমন ইসলামিক ফাউন্ডেশনের বর্তমান ক্যালেন্ডারটি ১৯৯৩ সালে প্রণয়ন করা হয়েছে)। অথবা এমন কোনো জায়গা থেকে করা হয়েছে যেখানে সূর্যের হিসাব সঠিক ভাবে করা হয় নাই। আমরা চেষ্টা করেছি অনেকগুলো রিসার্চ পেপার পড়ে, অনেকগুলো ওয়েবসাইট-অ্যাপ ঘাটাঘাটি করে আমাদের অ্যাপটি বানাতে।\n\nযদি দেখেন ২-১ মিনিটের পার্থক্য তাহলে এটাকে ইগনোর করুন। এটা কোনো বড় বিষয় নয়। হিসাব করার সময় দশমিকের পর কয় ঘর নিয়ে হিসাব করব বা সূর্যের অবস্থান কত ডিগ্রি হিসাব করব এটার পার্থক্যের জন্য হিসাবের পার্থক্য হতে পারে।\n\nযেমনঃ সূর্য মধ্য আকাশ থেকে 0.1 ডিগ্রি পশ্চিমে ঢলে পড়লেই আমরা বলছি যুহরের ওয়াক্ত হয়ে গেছে। কোনো ক্যালেন্ডারে হয়ত 0.5 ডিগ্রি সরলে এরপর যুহরের ওয়াক্ত শুরু হয় এমনটা বলছে। ফলে তাদের হিসাবে যুহরের ওয়াক্ত আমাদের দেখানো সময়ের চেয়ে একটু পরে শুরু হবে।\n\nহাদীসে বলা আছে মধ্য আকাশ থেকে ঢলে পড়লে যুহর শুরু হয়। নির্দিষ্ট ডিগ্রি বলা নাই। তাই এটা নিয়ে মতপার্থক্য থাকা দোষণীয় নয়। এরকম সূর্যের অবস্থান অতি অল্প পরিমাণে সরে গেলেও সময়ের পার্থক্য হতে পারে। তাই এটা নিয়ে দুশ্চিন্তার কিছু নাই। পরামর্শ থাকবে অ্যাপে দেখানো এক্সাক্ট টাইমে নামাজ না পড়ার জন্য। সতর্কতামূলক ২-৫ মিনিট আগ-পিছ করে নামাজ পড়লে ভাল হবে। অবশ্য অ্যাপে দেখানো সময় অনুসারে নামাজ পড়লেও তা বিশুদ্ধ হবে বলেই আমাদের বিশ্বাস।"
  },
  {
    "title": "দুআগুলোর বাংলা উচ্চারণ না দেয়ার কারণ",
    "subtitle": "উচ্চরণ দেখে আরবি পড়লে অর্থ বিকৃতির আশংকা থাকে",
    "body": "বাংলা উচ্চারণ দেখে আরবি পড়লে অবধারিতভাবে অর্থ বিকৃতি ঘটে। একই সাথে কোনো অর্থই হয় না এমনও হয়ে থাকে। এক ভাষার উচ্চারণ অন্য ভাষায় দেখে পড়লে সঠিক উচ্চারণ করা সম্ভব নয়।\n\n\nযেমন আরবিতে قل (ক্বুল) ও كل (কুল) শব্দের বাংলা উচ্চারণ লিখলে প্রায় একই হবে। ক্বুল কথাটা লিখলেও আমরা এর উচ্চারণ কুল এর মত করেই করে থাকি। প্রথম শব্দের অর্থ “বলো”। আর দ্বিতীয় শব্দের অর্থ “খাও”। সূরা ইখলাসের প্রথম আয়াত শুরু হয়েছে قل শব্দটি দ্বারা। আয়াতের অর্থ হচ্ছে “(হে নবী আপনি) বলুন, তিনিই আল্লাহ এক”। বাংলা উচ্চারণ দেখে পড়লে আমরা পড়ব  كل (কুল) উচ্চারণে। এবার চিন্তা করে দেখুন উপরে দেয়া অনুবাদে “বলুন” এর স্থলে “খাও বা খান” বললে এর অর্থ কোথা থেকে কোথায় চলে যায়। আল্লাহ আমাদের মাফ করুন।\n\n\nআলেমদের থেকে বিশুদ্ধ মত হচ্ছে, কুরআন বাংলা ভাষা বা অন্য কোনো ভাষার উচ্চারণ দেখে পড়া জায়েজ নাই। এতে কুরআনের অর্থ বিকৃতি ও অবমাননা হয়ে থাকে। এতে যিনি উচ্চারণ দেখে পড়ছেন নিঃসন্দেহে তার অনেক কঠিন গুনাহ হবে। আমরা আমাদের অ্যাপ ব্যবহার করে কারো সামনে গুনাহের পথ খুলে দিতে চাই না। তাই আরবির কোনো উচ্চারণ আমরা অ্যাপে রাখি নি। আমরা জানি এজন্য অনেক ইউজার আমাদেরকে অনেক কটু কথা বলবে। প্লে স্টোরে ১ স্টার রেটিং দিয়ে অনেকে গালাগালি করবে। কিন্তু আমরা সর্বাবস্থায় আল্লাহ তায়ালা সন্তুষ্টিই কামনা করি এবং দ্বীন ইসলামের ক্ষেত্রে গ্রহণযোগ্য আলেমদের মতামত অনুসরণ করার চেষ্টা করি।\n\n\nযারা আরবি পড়তে জানেন না তাদের জন্য পরামর্শ থাকবে আরবি শিখতে শুরু করার। আরবি ভাষা দেখে দেখে পড়তে শেখা খুবই সহজ। ৫-৬ বছরের ছেলে-মেয়েরাও কয়েকদিনের চেষ্টায় শুদ্ধ করে কুরআন পড়তে পারে। বাংলায় নিরক্ষর অনেক মানুষ আছেন যারা দেখে দেখে কুরআন পড়তে পারেন। তাই আপনিও পারবেন। \n\nআপনার যদি অনেক বয়স হয়ে থাকে, যদি আপনি মনে করেন- এই বয়সে আর কুরআন শেখা সম্ভব নয়, আপনার জন্য একটি বিশেষ কথা- হযরত রাসূলুল্লাহ সাল্লাল্লাহু আলাইহি ওয়াসাল্লাম যাদেরকে সরাসরি কুরআন শিখিয়েছেন অর্থাৎ সাহাবায়ে কেরাম, তাদের অনেকেই কিন্তু বয়স হওয়ার পরে কুরআন শিখেছেন। তাই বয়সের অজুহাতে কুরআন শেখার এই বরকতময় কাজ থেকে দূরে থাকা উচিত হবে না। আর অনেক চেষ্টার পরও যদি আপনি শিখতে পরিপূর্ণভাবে সফল না হন, তবু আপনি চেষ্টা চালিয়ে যান। এই অবস্থায় যদি আপনার মৃত্যুও হয়ে যায়, তাহলেও ইনশাআল্লাহ পবিত্র কুরআনের ছাত্র হিসেবেই কেয়ামতের দিন আপনি উপস্থিত থাকবেন।\n\nকুরআন শুদ্ধ করে না পড়তে শিখলে সেটা গুনাহের কাজ হবে। আবার বাংলা উচ্চারণ দেখে পড়ে অর্থ বিকৃতি করলে আরো গুনাহের কাজ হবে। তাই আসুন আরবি ভাষা শিক্ষা করি। অনলাইনে-অফলাইনে অনেক জায়গায়ই এখন শেখার সুযোগ আছে। প্রয়োজন শুধু আপনার ইচ্ছার। আল্লাহ আমাদের সবাইকে শুদ্ধ করে কুরআন পড়ার তাওফিক দান করুন।"
  },
  {
    "title": "দুআগুলোর অডিও কিভাবে শুনব? সার্চ-বুকমার্ক কিভাবে করব?",
    "subtitle": "",
    "body": "আমাদের অ্যাপ এখনো দুআগুলোর অডিও যোগ করা হয় নি। দুআগুলোকে সার্চ করা বা বুকমার্ক করারও ফিচার নাই।\n\nআসলে একটি মাত্র অ্যাপের মধ্যে অনেক ফিচার যোগ করলে সেই অ্যাপটা আর ব্যবহারযোগ্য থাকে না। অ্যাপটা ভারি হয়ে যায়। আসল জিনিসই খুঁজে পাওয়া যায় না।\n\nআমরা তাই আপনাকে অনুরোধ করব, দুআর অডিও এবং সার্চ-বুকমার্কের জন্য ভিন্ন অ্যাপ ব্যবহার করুন। হিসনুল মুসলিম নামের অ্যাপটি আমাদের জানা মতে বেশ ভাল। এই অ্যাপে দুআগুলো অনেক সুন্দর ভাবে দেখা যায় এবং শোনা যায়। আমরা ব্যক্তিগত ভাবে মুসলিমস ডে এর পাশাপাশি হিসনুল মুসলিম অ্যাপটিও ব্যবহার করি। যেহেতু হিসনুল মুসলিম অ্যাপটি শুধু দুআর জন্য, তাই তারা এই অ্যাপটিকে খুব সুন্দর করে সাজিয়েছেন। তারা এই অ্যাপের জন্য ডেডিকেটেডলি কাজ করেন। কিন্তু আমরা তো শুধু দুআর ফিচার নিয়েই কাজ করি না। বরং অনেকগুলো ফিচার নিয়ে কাজ করি। তাই আমাদের পক্ষে দুআর জন্য স্বয়ংসম্পূর্ণ আরেকটি অ্যাপের সকল ফিচার নিয়ে আসা কঠিন।\n\nআর অডিও এর জন্য যেই সেটাপ, লোকবল ও টেকনিক্যাল সাপোর্ট দরকার। সেগুলো আমাদের নাই। যেরকম আর্থিক সঙ্গতি দরকার তাও নাই। এজন্য আপাতত আমরা অ্যাপে দুআগুলোর অডিও শোনার ব্যবস্থা করতে পারছি না।"
  },
  {
    "title": "অ্যাপে আজান বেজে ওঠার ফিচার না দেয়ার কারণ",
    "subtitle": "অ্যালার্ম টোন বা রিংটোন হিসাবে আজান বা আল্লাহর কালাম ব্যবহার করা অতি নিন্দনীয়",
    "body": "আজান, ইকামত, কুরআনের আয়াত, হাদীস ইত্যাদি ইসলামী শরীয়তে অনেক মর্যাদাপূর্ণ বিষয়। এসবের সম্মান রক্ষা করা মুসলমান হিসেবে আমাদের সকলেরই কর্তব্য।\nআমরা অনেকেই মোবাইল ফোনের রিংটোন হিসাবে কুরআনের তিলাওয়াত বা আজান ব্যবহার করি। একই ভাবে আমাদের অ্যাপের অনেক ইউজার ক্রমাগত অনুরোধ করে থাকেন অন্যান্য অ্যাপের মত সাহরি-ইফতারে সাইরেন না বাজিয়ে “আজান” প্লে করার জন্য। সন্দেহ নেই, আজানের প্রতি তাদের ভালোবাসার প্রকাশ এটি। কিন্তু আসলে এতে আজানের অবমাননা হয়। আলেমগণ স্পষ্ট ভাবে এগুলো করতে নিষেধ করেন।\n\nআজান দেয়ার কারণ হচ্ছে মসজিদে নামাজের জন্য ডাকা। কিন্তু রিংটোন বা সাহরি-ইফতারের সাইরেন হিসাবে অ্যাপে ব্যবহার করা হলে সেটা নামাজের জন্য ডাকা হয় না। এছাড়াও অ্যাপে আজান বাজলে সাধারণত তা পুরোটা শোনা হয় না। ২-১ শব্দ বাজার পর তা বন্ধ করে দেওয়া হয়। আবার অনেক সময় এই আজান টয়লেটে বা কোনো মিটিংয়ে থাকা অবস্থায়‌ও বেজে উঠতে পারে। এতে এই আজান বন্ধ করার জন্য ব্যস্ত হতে হবে। অনেকের বিরক্তির কারণ হবে। কুরআনের আয়াতের তিলাওয়াত যারা রিংটোন হিসাবে ব্যবহার করে থাকেন তাদের ক্ষেত্রেও একই বিধান প্রযোজ্য। তাই আল্লাহর ওয়াস্তে আপনারা রিংটোন বা অ্যালার্ম হিসাবে আজান বা কুরআন তিলাওয়াত ব্যবহার করবেন না।\n\nআমরা জানি সাইরেন হিসাবে আজান ব্যবহার করলে অনেক ইউজার জানা না থাকার কারণে খুশি হবেন। বা বিষয়টা বেশ “cool” হবে। কিন্তু আমরা আল্লাহর খুশি আর আল্লাহর অখুশির ব্যাপারে কনসার্ন। মানুষের খুশির জন্য আল্লাহকে অখুশী করতে আমরা পারি না। আশা করি আপনারাও আমাদের সাথে একমত হবেন। আল্লাহ আমাদের সবাইকে সঠিক পথে চলার তৌফিক দান করুন। আমীন।",
    "reference_urls": [
      {
        "text": "রিংটোন হিসেবে আযান, কুরআন তিলাওয়াত ইত্যাদির ব্যবহার - আলকাউসার",
        "url": "https://www.alkawsar.com/bn/article/2068/"
      }
    ]
  },
  {
    "title": "ফোনের হোমপেজে অ্যাপের Widget কিভাবে সেট করব?",
    "subtitle": "এখনো আমরা Widget ডেভেলপ করি নি। আগামীতে করব ইনশাআল্লাহ।",
    "body": "আমরা এখনো অ্যাপের জন্য উইজেট ডেভেলপ করি নি। তাই আপাতত উইজেট সেট করার অপশন অ্যাপে নাই। আগামীতে ইনশাআল্লাহ উইজেট যোগ করব। আমাদের সাথে থাকার জন্য এবং ধৈর্য ধারণের জন্য আপনাকে ধন্যবাদ।"
  },
  {
    "title": "সালাতের নোটিফিকেশন বা অ্যালার্ম প্রসঙ্গে",
    "subtitle": "ভবিষ্যতে ইনশাআল্লাহ সালাতের অ্যালার্মের ফিচার ডেভেলপ করা হবে",
    "body": "বর্তমানে আমাদের অ্যাপে সালাতের ওয়াক্তে আজান দেয়া বা নোটিফিকেশন-অ্যালার্মের কোনো ফিচার নাই। আগের লেখায় উল্লেখ করা হয়েছে আজান প্লে না করার কারণ।\n\nভবিষ্যতে আমরা ইনশাআল্লাহ অ্যালার্ম টোন বা নোটিফিকেশনের ব্যবস্থা করব। যেন সালাতের ওয়াক্ত হলে আপনাকে অ্যাপটি জানাতে পারে।"
  },
  {
    "title": "মাগরিবের ওয়াক্ত এত বেশি সময় দেখানো হচ্ছে কেন?",
    "subtitle": "মাগরিবের ওয়াক্ত শেষ হওয়ার সাথে সাথে ইশার ওয়াক্ত শুরু হয়",
    "body": "অনেকেই মনে করেন মাগরিবের ওয়াক্ত খুব কম সময় থাকে। তারা মনে করেন মাগরিবের ওয়াক্ত ১৫-২০ এর বেশি থাকে না। তাই কোনো কারণে মাগরিবের নামাজ আদায় করতে ১৫-২০ মিনিট দেরি হয়ে গেলে তখন আর নামাজ আদায় করেন না। মনে করেন “নামাজ যেহেতু কাজা হয়েই গেছে তাহলে পরে ইশার সাথেই পড়ে নিব”।\n\nএই ধারণাটি সঠিক নয়।\n\nমাগরিবের ওয়াক্ত ঋতু ভেদে ১ ঘন্টা ১০ মিনিট থেকে দেড় ঘণ্টার মত থাকতে পারে। কিন্তু ইচ্ছাকৃত মাগরিবের নামাজ দেরি করে পড়া মাকরুহ। তাই ওয়াক্ত হওয়ার পরপরই মাগরিবের নামাজ আদায় করা উচিত। আমাদের অ্যাপে মাগরিবের পুরো সময়টিই দেখানো হয়েছে। এটি সঠিক এবং আলেম-ওলামাদের দ্বারা ভেরিফাইড। যেন ইউজারদের কারো কোনো দিন মাগরিবের নামাজ পড়তে দেরি হলেও সময় থাকা অবস্থায় যেন পড়ে নিতে পারেন। সময় থাকা অবস্থায় যেন কারোর নামাজ কাজা না হয় শুধুমাত্র অজ্ঞতার কারণে।",
    "reference_urls": [
      {
        "text": "ফরজ ও নফল নামাজের ওয়াক্ত বিষয়ে বিস্তারিত জানতে এই লেখাটি পড়তে পারেন",
        "url": "https://hellohasan.com/2021/07/19/ফরজ-নফল-নামাজের-সময়সূচী"
      }
    ]
  },
  {
    "title": "সূর্যাস্তের নিষিদ্ধ সময়ে আসরের সালাত প্রসঙ্গে",
    "subtitle": "ঐ দিনের আসরের সালাত পড়া না হয়ে থাকলে সূর্যাস্তের নিষিদ্ধ সময়েও সেটা পড়ে নেয়া যাবে",
    "body": "আমাদের অ্যাপে সালাতের ৫ ওয়াক্তের সময়ের সাথে নিষিদ্ধ সময়গুলোও উল্লেখ করা হয়েছে। সূর্য ডুবার সময় নামাজ পড়া নিষিদ্ধ। কিন্তু আমরা সূর্যাস্তের এই নিষিদ্ধ সময়কেও আসরের ওয়াক্ত হিসাবে দেখিয়েছি। এতে অনেকেই মনে করেন বিষয়টা ভুলে দেয়া হয়েছে। আসলে তা না। এখানে সঠিক সময়ই দেখানো হয়েছে।\n\nমাসআলা হচ্ছে, সূর্যাস্তের সময় নামাজ পড়া নিষিদ্ধ। নফল ফরজ কোন নামাজ‌ই এ সময় পড়া যায় না। তবে ওইদিনের আসরের নামাজটি এই বিধানের অন্তর্ভুক্ত নয়। যদি কেউ ঐ দিনের আসর না পড়ে থাকেন, তবে সূর্যাস্তের নিষিদ্ধ সময়েও আসর পড়ে নিতে হবে এবং এতে তার নামাজটি স্বাভাবিক সময়ের নামাজ বলেই বিবেচিত হবে। কাজা নামাজ হিসেবে বিবেচিত হবে না। তবে ইচ্ছাকৃত নামাজ এতটা বিলম্বিত করে এই নিষিদ্ধ সময়ের মধ্যে প্রবেশ করানো সমীচীন হবে না‌- এটা তো বোঝাই যায়।",
    "reference_urls": [
      {
        "text": "ফরজ ও নফল নামাজের ওয়াক্ত বিষয়ে বিস্তারিত জানতে এই লেখাটি পড়তে পারেন",
        "url": "https://hellohasan.com/2021/07/19/ফরজ-নফল-নামাজের-সময়সূচী"
      }
    ]
  },
  {
    "title": "নামাজ ও সাহরি-ইফতারের সময় কিভাবে হিসাব করা হয়েছে?",
    "subtitle": "",
    "body": "আমরা জানি নামাজের সময়গুলো সূর্যের অবস্থানের সাথে সম্পর্কিত। ইসলামিক ফাউন্ডেশন বা এরকম কোনো প্রতিষ্ঠানের সাথে সম্পর্কিত নয়। ইসলামিক ফাউন্ডেশন যেটা করে, সূর্য কয়টার সময় কোন অবস্থানে থাকে সেটা হিসাব করে ক্যালেন্ডার প্রকাশ করে। যেন জনসাধারণ সহজে নামাজের সময় হিসাব করতে পারে। আমরা বর্তমানে নামাজের সময় সরাসরি ইসলামিক ফাউন্ডেশন থেকে না নিয়ে সূর্যের অবস্থান হিসাব করে সময় দেখাচ্ছি। \n\nআমাদের অ্যাপটি বছরের কোন দিন, কোন সময়ে, পৃথিবীর কোন প্রান্ত থেকে ব্যবহার হচ্ছে তার উপর ভিত্তি করে সূর্যের অবস্থান সম্পর্কে তথ্য পাওয়া যায়। আপনি আগ্রহী হলে গুগলে সার্চ করে দেখতে পারেন। আপনি নিজেও হিসাব করে বের করতে পারবেন সূর্যের অবস্থান। সহজেই হিসাব করে বের করা সম্ভব কোনো স্থানের সূর্যোদয় ও সূর্যাস্তের সময়।\n\nএজন্য অ্যাপের সেটিংস থেকে লোকেশন সেট করে দিতে হয়। আপনি কোন দেশ বা কোন জেলায় অবস্থান করছেন সেটা সেট করে দিলে বা GPS enable করে দিলেই প্রতিদিনের নামাজ-রোজার সময় নির্ভুল ভাবে ইনশাল্লাহ অ্যাপে দেখা যাবে। কোনো কোনো ক্ষেত্রে ইসলামিক ফাউন্ডেশনের সময়ের সাথে আমাদের দেখানো সময়ের ২-১ মিনিট পার্থক্য হতে পারে। কারণ বড় বড় হিসাবের ক্ষেত্রে দশমিক সংখ্যার জন্য ২-১ মিনিট এদিক ওদিক হতে পারে। তাই ইসলামিক ফাউন্ডেশন সহ যে কোনো ক্যালেন্ডার বা অ্যাপে দেখানো সময়ের সাথে সাথে নামাজ না পড়ে, ৫-১০ মিনিট আগ-পিছ করে পড়া ভাল।",
    "reference_urls": [
      {
        "text": "ফরজ ও নফল নামাজের ওয়াক্ত বিষয়ে বিস্তারিত জানতে এই লেখাটি পড়তে পারেন",
        "url": "https://hellohasan.com/2021/07/19/ফরজ-নফল-নামাজের-সময়সূচী"
      }
    ]
  },
  {
    "title": "মুসলিমস ডে এর iOS ভার্সন Apple App store এ কিভাবে পাব?",
    "subtitle": "অ্যাপ স্টোরে Muslims Day লিখে সার্চ করলে পাওয়া যাবে ইনশাআল্লাহ",
    "body": "আলহামদুলিল্লাহ, ২০১৫ সালে আমাদের অ্যান্ড্রয়েড অ্যাপ রিলিজ হয়েছিল। ২০২২ সালের রমাদানের আগেই iOS অ্যাপটি অ্যাপল অ্যাপ স্টোরে রিলিজ হয়েছে।\n\nঅ্যান্ড্রয়েডের সকল ফিচার আমরা আস্তে আস্তে iOS অ্যাপে নিয়ে আসব ইনশাআল্লাহ। এ ব্যাপারে আমাদের টিমের ইঞ্জিনিয়ারগণ নিরলস ভাবে কাজ করে যাচ্ছেন। আমরা আপনাদের কাছে আন্তরিক দোয়া কামনা করছি।\nআইফোন থেকে অ্যাপ স্টোরে গিয়ে Muslims Day লিখে সার্চ করলেই ইনশাআল্লাহ আমাদের অ্যাপটি পাওয়া যাবে।",
    "reference_urls": [
      {
        "text": "মুসলিমস ডে iOS অ্যাপের লিংক",
        "url": "https://apps.apple.com/us/app/muslims-day/id1613431376"
      }
    ]
  },
  {
    "title": "ফজরের ওয়াক্ত নির্ধারণ পদ্ধতি",
    "subtitle": "ফজরের ওয়াক্ত হচ্ছে সুবহে সাদিক থেকে সূর্যোদয়ের আগ পর্যন্ত",
    "body": "ইমামদের মাঝে ফজরের ওয়াক্ত শুরু ও শেষের ব্যাপারে কোনো মতপার্থক্য নাই। সুবহে সাদিকের সময় ফজরের ওয়াক্ত শুরু হয় এবং সূর্য ওঠা শুরু হওয়ার আগ পর্যন্ত এই ওয়াক্ত থাকে।\n\nসূর্য যখন ভূপৃষ্ঠ থেকে ১৮ ডিগ্রি নিচে অবস্থান করে তখন সুবহে সাদিক শুরু হয়। বাংলাদেশ, ভারত, পাকিস্তান, আফগানিস্তান, আমেরিকা ও ইউরোপের কিছু অংশে ১৮ ডিগ্রিতে সুবহে সাদিক হয়। অন্যান্য দেশের ক্ষেত্রে এই পরিমাণ ভিন্ন ভিন্ন হয়ে থাকে। আপনি যখন দেশ সিলেক্ট করেন তখন অটোমেটিক ভাবে এই ডিগ্রির মান সিলেক্ট হয়ে যাবে। যা আপনি সেটিংস থেকে “নামাজের সময় হিসাব করার পদ্ধতি” অপশনে দেখতে পাবেন।\n\nফজরের ওয়াক্ত শেষ হয় সূর্য ওঠা শুরু হলে। আপনি সেটিংস থেকে যেই দেশ সিলেক্ট করবেন বা GPS অপশন সিলেক্ট করলে ঐ স্থানের জন্য সূর্যদয়ের সময় অ্যাপের মধ্যেই ক্যালকুলেট করা হয়েছে। নিশ্চিত হবার জন্য আমাদের অ্যাপে দেখানো সূর্যোদয়ের সময়ের সাথে গুগলে সার্চ করে বা কোনো নির্ভরযোগ্য ওয়েবসাইট যেমনঃ timeanddate.com এর সাথে মিলিয়ে নিতে পারেন। তবে আপনার এলাকার মসজিদে বা ইসলামিক ফাউন্ডেশন থেকে চিরস্থায়ী ক্যালেন্ডারের সাথে এ সময় পুরোপুরি নাও মিলতে পারে। এমন হতে পারে তাদের ক্যালেন্ডারটা অনেক আগের। তখনকার ডেটা দিয়ে সেটা বানানো হয়েছে। অথবা তারা সময়গুলো accurate না রেখে কয়েক মিনিট সতর্কতার জন্য যোগ বিয়োগ করেছে।",
    "reference_urls": [
      {
        "text": "ফরজ ও নফল নামাজের ওয়াক্ত বিষয়ে বিস্তারিত জানতে এই লেখাটি পড়তে পারেন",
        "url": "https://hellohasan.com/2021/07/19/ফরজ-নফল-নামাজের-সময়সূচী"
      }
    ]
  },
  {
    "title": "যুহরের ওয়াক্ত নির্ধারণ পদ্ধতি",
    "subtitle": "সূর্য মধ্য আকাশ থেকে পশ্চিমে হেলে পড়া থেকে আসরের আগ পর্যন্ত",
    "body": "সূর্য যখন মধ্য আকাশ থেকে পশ্চিম দিকে হেলে পড়ে তখন থেকে যুহরের ওয়াক্ত শুরু হয়। এ নিয়ে ইমামদের মধ্যে কোনো মতপার্থক্য নাই। কিন্তু যুহরের ওয়াক্ত কখন শেষ হবে তা নিয়ে হাদীসের দুইটা মত প্রসিদ্ধ।\nপ্রথম মত, কোনো বস্তুর ছায়া যখন মূল ছায়া বাদ দিয়ে ঐ বস্তুর সমান হবে ততক্ষণ পর্যন্ত যুহরের ওয়াক্ত থাকে। আর দ্বিতীয় মতটি হচ্ছে কোনো বস্তুর ছায়া যখন মূল ছায়া বাদ দিয়ে ঐ বস্তুর দ্বিগুণ হয় ততক্ষণ পর্যন্ত যুহরের ওয়াক্ত বাকি থাকে।\n\nইমাম আবু হানীফা (রহ.) দ্বিতীয় মতের উপর আমল করতেন। তিনি দ্বিতীয় মতের উপর ভিত্তি করে ফতোয়া দিয়েছেন যুহরের ওয়াক্ত শেষ হওয়ার ব্যাপারে। অপর দিকে প্রথম মতের উপর আমল করেন ও ফতোয়া প্রদান করেছেন ইমাম শাফেয়ী (রহ.), ইমাম মালেক (রহ.), ইমাম আহমাদ ইবনে হাম্বল (রহ.) এবং ইমাম আবু হানীফার (রহ.) দুইজন প্রসিদ্ধ ছাত্র ইমাম ইউসুফ (রহ.) ও ইমাম মুহাম্মাদ (রহ.)।\n\nযেহেতু যুহরের ওয়াক্ত কখন শেষ হবে তা নিয়ে দুই ধরনের আমল ও দলীল পাওয়া যায় তাই আমরা আমাদের অ্যাপের সেটিংসে মাজহাব সিলেক্ট করার অপশন রেখেছি। অ্যাপ ইন্সটল করার পর অটোমেটিক ভাবে হানাফী মাজহাব সিলেক্ট হয়ে থাকবে। যেহেতু আমাদের দেশের বেশির ভাগ মানুষই হানাফী মাজহাবের ফতোয়া অনুসরণ করেন। কিন্তু যারা অন্য ইমামের মত অনুসরণ করেন, তাদেরকে সেটিংস থেকে একবারের জন্য মাজহাব সেট করে নিতে হবে।\n\nমধ্য আকাশ থেকে সূর্য 0.1 ডিগ্রি পশ্চিমে ঢলে পড়লেই আমাদের অ্যাপে যুহরের ওয়াক্ত শুরু হয়ে যাবে। এটা অ্যাপ ও ওয়েবসাইট ভেদে ২-১ মিনিট ভিন্ন হতে পারে। আমরা যেমন 0.1 ডিগ্রি সরে গেলে যুহরের ওয়াক্ত হিসাব করছি, কোনো কোনো অ্যাপ হয়ত 0.5 ডিগ্রি সরে গেলে যুহরের ওয়াক্ত শুরু করছে। কোন ওয়াক্তে কত ডিগ্রি সরবে এমন absolute কোনো মান নির্ধারণ করা নাই। কারণ রাসূলের (সা) যুগে সূর্যের অবস্থানের এই ডিগ্রির হিসাব ছিল না। তাই আপনি যেই অ্যাপ দেখেই নামাজের সময় নির্ধারণ করেন না কেন ইনশাআল্লাহ আপনার নামাজ আদায় হয়ে যাবে। আল্লাহ আপনার নিয়ত জানেন। আর প্রতিটা অ্যাপেই সাধারণত ঠিকঠাক হিসাবই দেয়া থাকে। ২-১ মিনিট এদিক ওদিক হতে পারে। সবগুলোকেই আমরা বলব সঠিক।\nযুহরের ওয়াক্ত শেষেের জন্য, কখন কোনো বস্তুর ছায়া এক গুণ হয় আর কখন দ্বিগুণ হয় তা ক্যালকুলেট করার ফর্মুলা রয়েছে। আমরা সেই ফর্মুলা ব্যবহার করে এই সময় অ্যাপে প্রদর্শন করে থাকি।",
    "reference_urls": [
      {
        "text": "ফরজ ও নফল নামাজের ওয়াক্ত বিষয়ে বিস্তারিত জানতে এই লেখাটি পড়তে পারেন",
        "url": "https://hellohasan.com/2021/07/19/ফরজ-নফল-নামাজের-সময়সূচী"
      }
    ]
  },
  {
    "title": "আসরের ওয়াক্ত নির্ধারণ পদ্ধতি",
    "subtitle": "যুহরের ওয়াক্ত শেষ হওয়া থেকে সূর্যাস্তের আগ পর্যন্ত",
    "body": "আসরের ওয়াক্ত শুরু হয় যুহরের ওয়াক্ত শেষ হওয়ার সাথে সাথে। আর ওয়াক্ত শেষ হয় সূর্য ডুবে গেলে। এটা নিয়ে ইমামদের মাঝে মতপার্থক্য নাই।\n\nকিন্তু মতপার্থক্য আছে যুহরের শেষ সময় কখন তা নিয়ে। যে ব্যাপারে যুহরের ওয়াক্ত নির্ধারণ পদ্ধতিতে বিস্তারিত বলা হয়েছে। তাই আর এখানে সেই আলোচনার পুনরাবৃত্তি করলাম না।\n\nঅ্যাপের সেটিংস থেকে মাজহাব সেট করে নিলে ঐ মাজহাবের ফতোয়ার সময় অনুযায়ী আসরের শুরুর ওয়াক্ত সেট হবে। \n\nপ্রসঙ্গত উল্লেখ্য, সূর্য যখন লাল হয়ে যায় তখন থেকে সূর্যাস্ত পর্যন্ত সবরকম নামাজ পড়া নিষিদ্ধ। এ সময় প্রায় ১৫ মিনিট। তবে কেউ যদি ঐদিনের আসর না পড়ে থাকেন, তিনি ঐ সময়েও আসর পড়তে পারবেন। এমনকি সূর্য যখন ডুবতে থাকে, তখনো কেউ যদি ঐদিনের আসর পড়তে শুরু করে, এবং নামাজ শেষ করতে করতে সূর্য ডুবে যায়, তার নামাজও আদায় হয়ে যাবে। এজন্যই অ্যাপে সূর্য ডোবার নিষিদ্ধ সময়টাকেও আসরের সময় হিসাবে দেখানো হয়েছে। তবে এরকম দেরী করে নামাজ পড়া খুবই অনুচিত কাজ। আমাদের উচিত ওয়াক্ত শুরুর সাথে সাথেই নামাজ আদায় করা।\nআরও উল্লেখ্য, সূর্য ডোবার নিষিদ্ধ সময়ে ঐদিনের আসর ছাড়া সবরকম নফল নামাজ ও ফরজ (কাযা) নামাজ পড়া নিষিদ্ধ।",
    "reference_urls": [
      {
        "text": "ফরজ ও নফল নামাজের ওয়াক্ত বিষয়ে বিস্তারিত জানতে এই লেখাটি পড়তে পারেন",
        "url": "https://hellohasan.com/2021/07/19/ফরজ-নফল-নামাজের-সময়সূচী"
      }
    ]
  },
  {
    "title": "মাগরিবের ওয়াক্ত নির্ধারণ পদ্ধতি",
    "subtitle": "মাগরিবের ওয়াক্ত হচ্ছে সূর্যাস্ত থেকে ইশার আগ পর্যন্ত",
    "body": "সূর্য যখন পুরোপুরি অস্তমিত হয় তখন থেকে মাগরিবের ওয়াক্ত শুরু হয়। শেষ সময় নিয়ে দুইটি মত পাওয়া যায়। ইমাম আবু হানীফার (রহ.) মতে সূর্য ডোবার পর আকাশে লালিমা দেখা যায়। এরপর আকাশে সাদা আলো দেখা যায়। এই সাদা আলো অদৃশ্য হওয়ার আগ পর্যন্ত মাগরিবের ওয়াক্ত থাকে। আর ইমাম শাফেয়ী (রহ.) এবং সাহেবাইনের মতে (ইমাম ইউসুফ ও মুহাম্মদ) লালিমা অদৃশ্য হলেই মাগরিবের ওয়াক্ত শেষ হয়।\n\nএই লালিমা ও সাদা আভা এগুলোর সময় যেহেতু অল্প, তাই মাগরিবের নামাজের শেষ ওয়াক্ত বিষয়ে মাজহাবগত কোনো পার্থক্য রাখা হয় নাই। অন্যান্য আন্তর্জাতিক ওয়েবসাইট ও অ্যাপের মত করে (যেমন islamicfinder.org) আমরাও মাগরিবের শেষ সময় অভিন্ন রেখেছি।\n\nপ্রসঙ্গত উল্লেখ্য, সমাজে মুখে মুখে প্রচলিত যে \"মাগরিবের ওয়াক্ত খুব কম সময় থাকে। ১৫-২০ মিনিটের বেশি না\"। কথাটি সঠিক নয়। নিচের দুটি লিংক থেকে এ ব্যাপারে আলেমদের বক্তব্য দেখে নিতে পারেন।",
    "reference_urls": [
      {
        "text": "ফরজ ও নফল নামাজের ওয়াক্ত বিষয়ে বিস্তারিত জানতে এই লেখাটি পড়তে পারেন",
        "url": "https://hellohasan.com/2021/07/19/ফরজ-নফল-নামাজের-সময়সূচী"
      }
    ]
  },
  {
    "title": "ইশার ওয়াক্ত হচ্ছে মাগরিবের ওয়াক্ত শেষ হওয়া থেকে ফজরের আগ পর্যন্ত",
    "subtitle": "ইশার ওয়াক্ত নির্ধারণ পদ্ধতি",
    "body": "মাগরিবের ওয়াক্ত শেষ হওয়ার সাথে সাথে ইশার ওয়াক্ত শুরু হয়। হানাফী মাজহাবের ফতোয়া অনুযায়ী, ইশার ওয়াক্ত শেষ হয় ফজরের ওয়াক্ত অর্থাৎ সুবহে সাদিক শুরুর আগ পর্যন্ত। তবে মধ্য রাত পার হবার পর ইশার নামাজ পড়া মাকরুহ কিন্তু জায়েজ। অর্থাৎ মধ্য রাতের পর ইশা পড়লেও তা স্বাভাবিক \"\"আদায়\"\" হিসাবেই গণ্য হবে, \"\"কাজা\"\" হবে না। তবে মধ্য রাতের পর ইশা পড়া মাকরুহ বা অপছন্দনীয় কাজ।\n\nহানাফী মাজহাব ব্যতীত অন্যান্য মাজহাবের মতে ইশার ওয়াক্ত শেষ হয় মধ্যরাতে। অর্থাৎ মধ্যরাতের পর ইশার সালাত আদায় করলে তা কাজা হিসাবে গণ্য হবে।\n\nআমাদের অ্যাপের সেটিংস থেকে আপনি হানাফী মাজহাব সিলেক্ট করলে ইশার শেষ ওয়াক্ত দেখতে পাবেন ফজরের আগ পর্যন্ত। আর অন্য মাজহাব সিলেক্ট করা থাকলে ইশার শেষ ওয়াক্ত দেখাবে মধ্যরাত পর্যন্ত।",
    "reference_urls": [
      {
        "text": "ফরজ ও নফল নামাজের ওয়াক্ত বিষয়ে বিস্তারিত জানতে এই লেখাটি পড়তে পারেন",
        "url": "https://hellohasan.com/2021/07/19/ফরজ-নফল-নামাজের-সময়সূচী"
      }
    ]
  },
  {
    "title": "তাহাজ্জুদ ও মাগরিবের পরের নফল নামাজ বিষয়ে জ্ঞাতব্য",
    "subtitle": "",
    "body": "তাহাজ্জুদ\n-------------------------\n\nতাহাজ্জুদের উত্তম সময় হচ্ছে রাতের শেষ তৃতীয়াংশে। এ সময় তাহাজ্জুদ আদায় করা উত্তম। আমরা সিয়াম পালনের সময় যখন সাহরি খেতে উঠি, তখন তাহাজ্জুদ আদায় করার একটা সুবর্ণ সুযোগ।\n\nআবূ হুরায়রা (রাঃ) থেকে বর্ণিতঃ রাসূলুল্লাহ সাল্লাল্লাহু ‘আলাইহি ওয়া সাল্লাম বলেছেনঃ\nমহামহিম আল্লাহ্‌ তা’আলা প্রতি রাতের শেষ তৃতীয়াংশ অবশিষ্ট থাকাকালে পৃথিবীর নিকটবর্তী আসমানে অবতরণ করে ঘোষণা করতে থাকেনঃ কে আছে এমন, যে আমাকে ডাকবে? আমি তার ডাকে সাড়া দিব। কে আছে এমন যে, আমার নিকট চাইবে। আমি তাকে তা দিব। কে আছে এমন যে আমার নিকট ক্ষমা চাইবে? আমি তাকে ক্ষমা করব।\n(বুখারি ১১৪৫)\n\nকিন্তু কেউ শেষ ভাগে উঠে তাহাজ্জুদ পড়তে পারবে কিনা সন্দীহান হলে সে ঘুমানোর আগেই পড়ে নিবে। এতেও তাহাজ্জুদের সওয়াব পাওয়া যাবে ইনশাআল্লাহ। এ সালাতের রাকাত সংখ্যা নির্দিষ্ট নয়। তবে রাসূলুল্লাহ সাল্লাল্লাহু আলাইহি ওয়াসাল্লাম সাধারণত ৮ রাকাত তাহাজ্জুদ আদায় করতেন। এর জন্য ভিন্ন কোনো নিয়ম বা নির্দিষ্ট কোনো সূরা নাই। আমাদের উচিত তাহাজ্জুদের নামাজে সাধ্যমত দীর্ঘ কুরআন তিলাওয়াত করা। বড় সূরা মুখস্থ না থাকলে যেগুলো মুখস্থ আছে সেগুলো পড়া। যেমনঃ ছোট ১০টা সূরা মুখস্থ থাকলে ২ রাকাতে ৫টি করে সূরা তিলাওয়াত করতে পারি। দীর্ঘ সময় ধরে রুকু সিজদা করা উচিত। সিজদায় বিভিন্ন দুআ আমরা করতে পারি। \n\n\n\nমাগরিবের পর নফল সালাত\n-----------------------------------------\nনবীজি (সা) মাগরিবের পর থেকে ইশার ওয়াক্ত হওয়ার আগ পর্যন্ত নফল সালাত আদায় করতেন। এর রাকাত সংখ্যা সুনির্দিষ্ট করে কোনো সহীহ হাদীস থেকে পাওয়া যায় না। আমাদের সাধ্যমত যত ইচ্ছা পড়তে পারি।\n\n৬ ও ২০ রাকাতের ব্যাপারে হাদীসের বর্ণনা পাওয়া যায়। যেগুলোর সনদ দুর্বল বা যইফ। তবে অনেক সাহাবী-তাবেঈ ও পরবর্তী যুগের অনেক মনীষীও মাগরিব থেকে ইশা পর্যন্ত নফল নামাজ আদায় করতেন। এ থেকে বোঝা যায়, মাগরিবপরবর্তী এ নফল নামাজ অবশ্যই আমলযোগ্য, যদিও ৬ বা ২০ রাকাতের হাদীসগুলোর সনদ দুর্বল। \n\n\nএ নামাজের বিশেষ কোনো নিয়ম নেই। কোন রাকাতে কোন সূরা পড়তে হবে- এমন কোনো কথা নেই। যে কোনো সূরা দিয়ে অন্যান্য নফল নামাজের মত করে ২ রাকাত করে যত বেশি ইচ্ছা পড়া যাবে।\n\nআনাস (রা) বলেন, ‘‘সাহাবায়ে কেরাম মাগরিব ও ইশা’র মধ্যবর্তী সময়ে সজাগ থেকে অপেক্ষা করতেন এবং নফল সালাত আদায় করতেন।’’ (আবূ দাউদ, ১৩২৩, ১৩২৪)\nতাবিয়ী হাসান বসরী (রহ) বলতেন, মাগরিব ও ইশা’র মধ্যবর্তী সময়ের নামাযও রাতের নামায বা তাহাজ্জুদ বলে গণ্য হবে। (আবু দাউদ, ১৩২৩)\n\n\nমাগরিবের পরের নফল নামাজ আমাদের নিকট আওয়াবিনের নামাজ বলে পরিচিত। সহীহ হাদীসে অবশ্য সালাতুত দুহাকে সালাতুল আওয়াবীন বলা হয়েছে। তবুও মাগরিবের পরের নফল নামাজকেও আওয়াবীনের নামাজ বলা যেতে পারে। কারণ এক. আওয়াবীন অর্থ যারা অধিক পরিমাণে আল্লাহ-অভিমুখী এবং তাঁর ইবাদতে অধিক মনোযোগী। এ দিক  থেকে বলা যায়, সালাতুদ দুহা যেমন আওয়াবীনের নামাজ, মাগরিবের পরের নফল নামাজও আওয়াবীনের নামাজ। দুই. বিভিন্ন মুরসাল হাদীস ও আছার-এ এ নামাজকেও সালাতুল আওয়াবীন বলা হয়েছে। শাওকানী রহ. নায়লুল আওতার গ্রন্থে বলেছেন : এ দুটি নামাজই আওয়াবীনের নামাজ হতে কোনো বাধা নেই। [কিফায়াতুল মুগতাযী, ৪/৬৩]",
    "reference_urls": [
      {
        "text": "আল্লাহর মাহবুব বান্দা বনার আমল",
        "url": "https://www.alkawsar.com/bn/article/936"
      }
    ]
  },
  {
    "title": "নামাজের নিষিদ্ধ সময় নির্ধারণের পদ্ধতি",
    "subtitle": "সূর্যোদয়, সূর্যাস্ত ও দ্বিপ্রহরের সময় নামাজ পড়া নিষেধ",
    "body": "তিনটি সময় নামাজ পড়া ইসলামী শরীয়তে হারাম। সময় তিনটি হচ্ছেঃ (১) সূর্যোদয়ের সময়। অর্থাৎ সূর্য ওঠা শুরু হওয়ার সময় থেকে পুরোপুরি ওঠার আগ পর্যন্ত। গবেষক অনেক আলেমের মতে, এ সময় প্রায় ১০ মিনিট। তবে সতর্কতামূলক কেউ কেউ ১৫ মিনিটের কথাও বলেন। আমরা আমাদের অ্যাপে ১৫ মিনিটই দেখিয়েছি। (২) দ্বিপ্রহরের সময়। অর্থাৎ সূর্য যখন মধ্য আকাশে থাকে। এ সময় ৫ মিনিটের মতো। (৩) সূর্যাস্তের সময়। অর্থাৎ সূর্য অস্ত যাওয়ার পূর্বে যখন লাল হয়ে যায় তখন থেকে পুরোপুরি অস্তমিত হওয়ার আগ পর্যন্ত। এ সময় প্রায় ১৫ মিনিট। তবে কোনো ব্যক্তি ঐ দিনের আসরের নামাজ না পড়ে থাকলে সূর্যাস্ত হচ্ছে এমন সময়েও আসরের নামাজ পড়তে পারবেন। কিন্তু অন্য কোনো নামাজ এই সময়ে পড়া যাবে না।"
  },
  {
    "title": "অ্যাপের হিজরি তারিখ কি ঠিক আছে? ক্যালেন্ডারের সাথে মিলে না কেন?",
    "subtitle": "কাগজের ক্যালেন্ডার ও গুগলের হিজরি তারিখ চোখ বন্ধ করে অনুসরন করলে তা ভুল হতে পারে",
    "body": "আরবি তারিখের ব্যাপারে একটা দুঃখজনক অভিজ্ঞতার মধ্য দিয়ে আমাদের যেতে হয়। অনেক ইউজাররাই অভিযোগ জানান যে, আমাদের অ্যাপের তারিখ ভুল দেখানো হয়েছে। তারা বলেন, তাদের বাসায় থাকা বিভিন্ন প্রতিষ্ঠানের কাগজে ছাপানো ক্যালেন্ডারে যেই তারিখ দেখানো হয়েছে সেটার সাথে আমাদের অ্যাপের তারিখের মিল নাই। একজন মুসলিমের জন্য এটা দুর্ভাগ্যের বিষয় যে সে জানবে না, হিজরি মাস চাঁদ দেখার উপর নির্ভরশীল। তাই ৬ মাস আগে ছাপানো ক্যালেন্ডারের সাথে অ্যাপের আপডেট তারিখ মেলানো হচ্ছে! কাগজে ছাপানো ক্যালেন্ডারেও লেখা থাকে, হিজরি তারিখ চাঁদ দেখার উপর নির্ভরশীল।\n\nআমরা আমাদের অ্যাপের ডেটাবেজ প্রতি মাসে চাঁদ দেখা যাওয়ার পর আপডেট করে থাকি। তাই হিজরি তারিখ নিয়ে কোনো সন্দেহ তৈরি হলে ফোনের ইন্টারনেট চালু করে অ্যাপের হোমপেজটি পুল করে রিফ্রেশ করে নিন (যেভাবে ফেসবুক, ইউটিউব রিফ্রেশ করে থাকেন)। আশা করি এতে সঠিক তারিখই অ্যাপে প্রদর্শিত হবে।\n\nহিজরি তারিখ যাচাই করার ক্ষেত্রে সচেতন ইউজারদের প্রতি আহ্বানঃ\nকাগজের ক্যালেন্ডার বা অন্যান্য অ্যাপের সাথে আমাদের অ্যাপের হিজরি তারিখ মিলিয়ে যাচাই না করে ইসলামিক ফাউন্ডেশনের ওয়েবসাইটে চাঁদ দেখার নোটিশের সাথে যাচাই করুন। প্রতি মাসে চাঁদ দেখা যাওয়ার ঘোষণাটি ইসলামিক ফাউন্ডেশন তাদের নোটিশবোর্ডে প্রকাশ করে থাকে। এছাড়াও জাতীয় পত্রিকা দৈনিক ইনকিলাবের ওয়েবসাইটের সাথেও মিলিয়ে দেখতে পারেন। আমাদের জানা মতে তাদের তারিখও প্রতি মাসে বাংলাদেশের চাঁদ দেখা যাওয়ার সাথে সাথে আপডেট করা হয়। বিভিন্ন জাতীয় দৈনিক ছাপা পত্রিকায়ও হিজরী তারিখ মিলিয়ে দেখতে পারেন। \n\nঅনেক ভাইয়েরা বলেন, গুগলে সার্চ করলে যে তারিখ দেখানো হয় তার সাথে অ্যাপের তারিখ মিলে না। সেই ভাইদেরকে বিনয়ের সাথে বলতে চাই, গুগল কোনো প্রামাণ্য দলিল নয়। গুগল একটা সার্চ ইঞ্জিন। এটা কিভাবে কাজ করে, কিভাবে ডেটা আপনার সামনে নিয়ে আসে এ বিষয়ে একটু পড়াশোনা করতে পারেন। গুগল নিজে কিন্তু ইসলামিক ফাউন্ডেশনের তথ্য চেক করে সার্চ রেজাল্ট হিসাবে দেখায় না। বিভিন্ন ওয়েবসাইটে থাকা তথ্যগুলো গুগল আমাদের সামনে উপস্থাপন করে। সেই ওয়েবসাইটে যদি ভুল তারিখ থেকে থাকে তাহলে তার উপর ভিত্তি করেই গুগল তারিখ দেখায়। আর বেশির ভাগ ওয়েবসাইট বা অ্যাপই চাঁদ দেখে তাদের তারিখ আপডেট করে না। বরং আনুমানিক হিসাব বা আরব বিশ্বের চাঁদের হিসাব অনুযায়ী তারিখ দেখায়। তাই চোখ বন্ধ করে গুগল বা অন্যান্য সাইট-অ্যাপের তারিখকে সঠিক বলার কিংবা শুদ্ধতার মানদণ্ড বানানোর সুযোগ নাই।\n\nএজন্য নিচে থাকা দুটি ওয়েবসাইটের সাথে যাচাই করতে পারেন। কোনো ভুল পেলে আমাদের ফেসবুক পেজ বা গ্রুপের মাধ্যমে আমাদের অবহিত করতে পারেন। ভুল হলে ইনশাআল্লাহ আমরা তা সংশোধন করে দিব।",
    "reference_urls": [
      {
        "text": "ইসলামিক ফাউন্ডেশনের নোটিশবোর্ড",
        "url": "http://www.islamicfoundation.gov.bd/site/view/notices"
      },
      {
        "text": "দৈনিক ইনকিলাবের ওয়েবসাইট থেকে হিজরি তারিখ মিলিয়ে নিতে পারেন",
        "url": "https://www.dailyinqilab.com"
      }
    ]
  },
  {
    "title": "হিজরি তারিখের ব্যাপারে দায় স্বীকার",
    "subtitle": "",
    "body": "আলেমগণের বিশুদ্ধতম মত হচ্ছে সারা বিশ্বে এক দিনে রোজা শুরু ও এক দিনে ঈদ হবে না। বরং প্রতিটা দেশে আলাদা ভাবে চাঁদ দেখে সেই চাঁদের উপর ভিত্তি করে হিজরি মাস গণনা হবে। যদিও আমাদের এই অ্যাপটি সারা বিশ্বের যে কোনো প্রান্ত থেকে ব্যবহার করে নামাজ-রোজার সময় দেখা যাবে। কিন্তু হিজরি ক্যালেন্ডারের তারিখের ক্ষেত্রে এখানে আপাতত বাংলাদেশের হিজরি তারিখই দেখানো হচ্ছে। সারা বিশ্বের সকল দেশের তথ্য নিয়ে নিয়মিত ডেটাবেজ আপডেট করার মত সক্ষমতা আমাদের নাই। তাই বাংলাদেশের আকাশে চাঁদ দেখা যাওয়া সাপেক্ষে আমরা আমাদের ডেটাবেজ আপডেট করে থাকি। আপনার ফোনে থাকা অ্যাপটি ইন্টারনেটের সাথে কানেক্টেড থাকলে চাঁদ দেখা যাওয়ার তারিখ নির্দিষ্ট সময়ে আপডেট হয়ে যাবে ইনশাআল্লাহ। এজন্য ইন্টারনেট চালু করে হোমপেজটি রিফ্রেশ করুন।\n\nযারা দেশের বাইরে থেকে অ্যাপটি ইউজ করছেন, তারা চাইলে হিজরি তারিখ নিজ নিজ দেশে চাঁদ দেখা যাওয়া অনুসারে ম্যানুয়াল্যি সেট করে নিতে পারেন। সেটিংস থেকে হিজরি তারিখ সমন্বয় করার অপশন পাওয়া যাবে। বাংলাদেশ ব্যতীত অন্যান্য দেশের জন্য, প্রতি মাসে চাঁদ দেখা যাওয়ার তারিখ নিজ দায়িত্বে আপডেট করে নিতে হবে।"
  },
  {
    "title": "বঙ্গাব্দ তারিখ নির্ধারণের পদ্ধতি",
    "subtitle": "",
    "body": "বাংলাদেশ ও ভারতে বঙ্গাব্দ বা বাংলা সন অনুযায়ী তারিখে তারতম্য রয়েছে। আমাদের অ্যাপে আমরা বাংলাদেশের নিয়ম অনুযায়ী বাংলা তারিখ দেখিয়েছি। সর্বশেষ, ২০১৯ সালের শেষের দিকে বাংলা একাডেমী কর্তৃক বাংলা সনের তারিখের নিয়মে কিছু সংস্কার আনা হয়। আমরা সর্বশেষ নিয়ম অনুযায়ীই বাংলা তারিখ দেখাচ্ছি।\n\nভাষা দিবস, স্বাধীনতা ও বিজয় দিবসের বাংলা ও ইংরেজি তারিখের সাযুজ্য রাখতে বাংলা বর্ষপঞ্জি সংস্কার করেছে সরকার, যার ফলে  ১৪২৬ বঙ্গাব্দের আশ্বিন মাস এসেছে ৩১ দিন নিয়ে।\n\nবাংলা একাডেমির তৎকালীন পরিচালক (গবেষণা, সংকলন এবং অভিধান ও বিশ্বকোষ বিভাগ) মোবারক হোসেন বলেন, পুরনো নিয়মে বৈশাখ থেকে ভাদ্র- এই পাঁচ মাস গণনা করা হত ৩১ দিনে। আর আশ্বিন থেকে চৈত্র- সাত মাস হত ৩০ দিনে। তবে ইংরেজি লিপইয়ারে ফাল্গুনে মাস ৩১ দিনে হত।\n\nএখন নতুন নিয়মে বৈশাখ থেকে আশ্বিন- প্রথম ছয় মাস ৩১ দিনে হবে। কার্তিক, অগ্রাহায়ণ, পৌষ, মাঘ ও চৈত্র- এই ৫ মাস হিসাব করা হবে ৩০ দিনে।\n\nআর ফাল্গুন মাস হিসাব করা হবে ২৯ দিনে। ইংরেজি লিপইয়ারের বছর এক দিন বেড়ে ফাল্গুন হবে ৩০ দিনের মাস।\n\nমোবারক হোসেন জানান, বাংলা একাডেমির বিশেষজ্ঞ কমিটির সুপারিশে জনপ্রশাসন মন্ত্রণালয় ক্যালেন্ডার সংস্কারের বিষয়টি প্রজ্ঞাপন দিয়েও জানিয়েছিল।\n\nসে অনুযায়ী (বিগত) ১৪২৬ বঙ্গাব্দ থেকেই সরকারিভাবে নতুন পঞ্জিকা অনুসরণ করা হচ্ছে। তবে তারিখে পরিবর্তনের বিষয়টি কার্যকারিতা পায় বুধবার, আশ্বিন-কার্তিকের সন্ধিক্ষণে এসে।\n\nযদিও অনেক অ্যাপ ও পত্রিকায় বাংলা তারিখ আগের নিয়মেই দেখানো হচ্ছে। কারণ সেগুলো নতুন নিয়মে আপডেট করা হয় নি। তাই আমাদের অ্যাপ ইউজারদেরকে বিভ্রান্ত না হওয়ার আহ্বান জানাচ্ছি। অ্যাপের বাংলা তারিখ যাচাই করার জন্য দৈনিক প্রথম আলো বা বিডিনিউজ২৪ এর ওয়েবসাইটের সাথে মিলিয়ে দেখতে পারেন।",
    "reference_urls": [
      {
        "text": "যে কারণে একদিন পিছিয়ে গেল হেমন্ত - BDNEWS24",
        "url": "https://bangla.bdnews24.com/bangladesh/article1677502.bdnews"
      }
    ]
  }
]
