{
  "button_hints": "চলতি মাসে অ্যাপের জন্য ডোনেট করেছেন কি?\n\nখরচ ছাড়াই আমাদের বিকাশ মার্চেন্ট নাম্বারে পেমেন্ট করতে পারেন।",
  "button_text": "বিকাশে পেমেন্ট করতে ক্লিক করুন",
  "button_url": "https://shop.bkash.com/muslims-day01724014785/paymentlink",
  "content_message": "আমাদের দেশের অনেক এলাকায় কুরবানির ঈদের দিন বাড়িতে হাস-মুরগি জবাই করা কঠিন ভাবে নিষেধ। তারা মনে করে থাকেন \"কুরবানির দিন দো পায়া জানোয়ার জবাই করা নিষেধ\"। কারণ হিসেবে তারা মনে করেন ইসমাঈল (আঃ) মানুষ ছিলেন, তাঁর ছিল দুই পা। আর হাস-মুরগিরও দুই পা। তাই হাস-মুরগি জবাই করলে তা ইসমাঈল (আঃ) এর দিকেই ধাবিত হয় (নাউযুবিল্লাহ)। এই ধারনাটা সম্পূর্ণ ভিত্তিহীন ও বানোয়াট। কুরআন-হাদীসের কোথাও এরকম বিশ্বাস ও নিষেধাজ্ঞার কথা উল্লেখ নাই।\n\nকোথাও কোথাও প্রচলিত আছে এর বিপরীত আরেকটা ভয়ংকর রেওয়াজ। যারা গরিব বা কুরবানির সামর্থ নাই, তারা কুরবানির নিয়তে মোরগ জবাই দিয়ে থাকে। এটাও সম্পূর্ণ নাজায়েজ একটি কাজ। কুরবানির নিয়তে গরু, ছাগল, উট, দুম্বা, ভেড়া, মহিষ ব্যাতিত অন্য কোন পশু কুরবানি জায়েজ নাই।\n\nঈদের দিন সকলেই ভাল খাবার খেতে চায়। সে হিসেবে হাস-মুরগি জবাই করে খাওয়া যেতেই পারে। কিন্তু মনের মধ্যে এই নিয়ত রাখা যাবে না যে \"আমি যেহেতু কুরবানি দিতে পারছি না, তাই মুরগি জবাই করি আল্লাহর সন্তুষ্টির জন্য\"।\n\nঅতএব কুরবানির ঈদের দিন আমরা হাস-মুরগি-কবুতর ইত্যাদি জবাই করে খাওয়াকে নিষেধ বা খারাপ কাজ মনে করব না। প্রয়োজন হলে অবশ্যই ঈদের দিন এগুলো জবাই করে খাওয়া যাবে। এতে কোনো গুনাহ নাই। অপর পক্ষে, কুরবানি করার সামর্থ্য না থাকলে কুরবানির নিয়তে মোরগ জবাই করার কাজ থেকে বিরত থাকব। কারণ গরু-ছাগল-মহিষ-ভেড়া ইত্যাদি ব্যতিত হাস-মুরগি জাতীয় কোনো প্রাণী দিয়ে কুরবানি করা জায়েজ নেই।\n\nআল্লাহ আমাদেরকে ভিত্তিহীন বানোয়াট রেওয়াজ রসম থেকে বেঁচে থাকার তাওফিক দান করুন। আমীন।",
  "content_title": "কুরবানির দিন মুরগি জবাই করা কি নিষেধ?"
}
